Catullo Paris 1r

Catulli Veronensis liber incipit
Cui dono lepidum nouum libellum
Arido modo pumice expolitum
Corneli tibi namque tu solebas
Meas esse aliquid putare nugas
Iam tamen cum ausus est unus italorum
Omne aeuom tribus explicare cartis
Doctis Iupiter et laboriosis
Quare habe tibi quicquid hoc libelli
Qualecumque quidem patrona uirgo
Plus uno maneat perenne seclo   

Passer deliciae meae puelle
Quicum ludere quem in sinu tenere
Qui primum digitum dare at petenti
Et acris solet incitare morsus
Cum desiderio meo nitenti
Carus nescio quid libet iocari
Et solaciolum sui doloris
Credo ut cum grauis acquiescet ardor
Tecum ludere sicut ipsa possem
Et tristis animi leuare curas   
Tam gratum est mihi quam ferunt puellae
Pernici aureolum fuisse malum
Quod zonam soluit diu negatam   
Lugete o Veneres Cupidinesque
Et quantum est hominum uenustiorum
Passer mortuus est meae puellae
Passer deliciae meae puellae
Quem plus illa oculis suis amabat
Nam mellitus erat suamque norat
Ipsam tam bene quam puella matrem
Nec sese a gremio illuis mouebat

sed circumsiliens modo huc, modo illuc
ad solam dominam usque pipiabat.
qui nunc it per iter tenebricosum
illuc, unde negant redire quemquam.
at uobis male sit, malae tenebrae
Orci, quae omnia bella deuoratis.
tam bellum mihi passerem abstulistis!
o factum male! o miselle passer!
tua nunc opera meae puellae
flendo turgiduli rubent ocelli.
   
Phaselus ille quem uidetis, hospites,
ait fuisse nauium celerrimus
neque ullius natantis impetum trabis
nequisse praeterire, siue palmulis
opus foret uolare siue linteo.
et hoc negat minacis Hadriatici
negare litus insulasue Cycladas
Rhodumue nobilem horridamue Thracia
Propontida trucemue Ponticum sinum,
ubi iste post phaselus antea fuit
comata silua: nam Cytorio in iugo
loquente saepe sibilum edidit coma.
Amastri Pontica et Cytore buxifer,
tibi haec fuisse et esse cognitissima
ait phaselus ultima ex origine:
tuo stetisse dicit in cacumine,
tuo imbuisse palmulas in aequore,
et inde tot per impotentia freta
erum tulisse, laeua siue dextera
uocaret aura, siue utrumque Iuppiter
simul secundus incidisset in pedem;
neque ulla uota litoralibus deis